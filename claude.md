# UYCEP Logic Oyun Standartları

Bu proje, UYCEP Logic dersi için çok oyunculu bir sınıf içi web oyunudur.
Aşağıdaki standartlara İSTİSNASIZ uy:

## Teknoloji
- Node.js + Express + Socket.io (başka framework yok, build adımı yok, vanilla JS)
- Dosya yapısı: server.js, package.json, /public (index.html, app.js, style.css,
  teacher.html, teacher.js), /data (questions.json vb. tüm içerik dosyaları)
- package.json: "start": "node server.js"; bağımlılıklar yalnızca express ve socket.io
- Port: process.env.PORT || 3000 (Render uyumu için zorunlu)

## Roller ve akış
- Öğrenci: / adresinden isim girerek katılır. Oda kodu YOK; herkes tek
  sınıf odasına bağlanır. Dersler hibrittir: sınıftaki öğrenciler de
  uzaktan (Zoom/Jitsi üzerinden derse katılan) öğrenciler de aynı
  bağlantıyı kullanır; oyun bu iki durum arasında hiçbir ayrım yapmaz.
- Öğretmen: /teacher rotası. teacher.html'e doğrudan erişim engellenir;
  cookie tabanlı basit şifre girişi (admin_auth=true). Şifre ASLA koda
  sabit metin olarak gömülmez; process.env.ADMIN_PASSWORD ortam
  değişkeninden okunur (yerelde .env dosyasından, Render'da panelden
  girilen değerden gelir — böylece iki ortamda farklı şifre kullanılabilir
  ve şifre GitHub deposuna hiç yazılmaz). .env dosyası .gitignore'a eklenir.
  ADMIN_PASSWORD tanımlı değilse davranış ortama göre ayrılır:
  * YEREL geliştirmede (process.env.RENDER yoksa): sunucu otomatik olarak
    varsayılan yerel şifre "uycep-local" ile çalışır — .env dosyası
    oluşturmak ZORUNLU DEĞİLDİR, npm start tek başına yeterlidir.
  * RENDER'da (process.env.RENDER varsa): varsayılan şifre KULLANILMAZ;
    sunucu konsola büyük bir uyarı basar ve /teacher girişini
    "ADMIN_PASSWORD tanımlanana kadar kapalı" tutar. Şifre Render
    panelinden Environment sekmesinde tanımlanır.
  Sunucu her başladığında konsola "🔑 Öğretmen paneli şifresi: <değer>"
  satırını basar (Render'da bu yalnız hesap sahibinin gördüğü loglara
  yazılır). İsteyen yerelde de .env dosyasıyla kendi şifresini
  belirleyebilir; .env varsa varsayılan yerine o kullanılır.
- Öğretmen paneli her oyunda şunları yapabilmeli: bağlı öğrenci listesi,
  oyunu başlat/duraklat/sıfırla, zorluk/seviye seçimi, canlı skor tablosu,
  gerekiyorsa soru/tur ilerletme.
- Öğrenci bağlantısı koptuğunda skoru korunur; aynı isimle dönünce kaldığı
  yerden devam eder.
- Oyuncu sayısına ASLA yapay bir üst sınır koyma (MAX_PLAYERS gibi sabitler
  yasak). Sınıf mevcudu değişkendir; oyun 1 öğrenciyle de 30 öğrenciyle de
  çalışmalıdır. Testler en az 10 eşzamanlı bağlantıyla yapılır ama bu bir
  tavan değil, alt kalite çıtasıdır.

## Sınıf yönetimi ve dayanıklılık (HER OYUNDA ZORUNLU)
- Puan geri alma: Öğretmen "Soruyu İptal Et" dediğinde o sorudan dağıtılan
  tüm puanlar herkesten otomatik geri alınır ve sıralama yeniden hesaplanır
  (hatalı/tartışmalı soru durumu için). Ayrıca öğretmen herhangi bir
  öğrencinin puanını manuel düzeltebilir (+/- puan girişi).
- Bağlantı dayanıklılığı: Tüm oyun durumu sunucuda tutulur; istemci yalnız
  görüntüler. Öğrenciye tarayıcıda saklanan bir oturum kimliği verilir;
  kopan bağlantıda otomatik yeniden bağlanma denenir. Kopan öğrenci
  "çevrimdışı 🔴" işaretlenir ama listeden ve sıralamadan SİLİNMEZ; geri
  dönünce puanı, turu ve sırası aynen kaldığı yerden devam eder.
- Katılımcı yönetimi: Öğretmen bir oyuncuyu atabilir (atılan, kısa süre
  aynı isimle geri giremez), ismini değiştirebilir ve isimleri
  kilitleyebilir. "Girişleri Kilitle" düğmesi: oyun başladıktan sonra
  yeni katılım kapatılabilir.
- Duraklat: Öğretmen oyunu her an duraklatabilir; tüm öğrenci ekranları
  "⏸ Öğretmeninizi dinleyin" durumuna geçer, süreler donar.
- Bekleme ekranı mini oyunu (bireysel modlarda ZORUNLU): Öğrenci soruyu
  bitirip diğerlerini beklerken ekranında küçük bir "sıkılma önleyici"
  oyun belirir. Kurallar:
  * Tamamen istemci tarafında çalışır (sunucuya yük bindirmez), sessizdir
    veya çok kısık seslidir, asıl oyunun puanına HİÇBİR etkisi yoktur
    (en fazla kozmetik bir "bekleme rekoru" gösterebilir).
  * Yeni tur başladığı AN mini oyun anında kaybolur ve asıl oyun ekranı
    döner; öğrenci hiçbir şeye basmak zorunda kalmaz.
  * Aşağıdaki katalogdan TAM 3 mini oyun uygulanır ve her bekleme anında
    rastgele biri gösterilir. Seçim kuralları: (1) asıl oyunun mekaniğine
    benzeyen seçilemez (ör. örüntü oyununa 4-Simon konmaz), (2) mümkünse
    oyunun temasına uyarlanır (uzay oyununda balon yerine meteor
    patlatılır), (3) seçilen üçlü README'ye yazılır. Prompt'ta "şu mini
    oyunları kullanma: ..." satırı varsa o maddeler katalogdan elenir.
  * Mini oyun kataloğu: 1-Balon patlatma (dokundukça patlar) ·
    2-Yıldız yakalama refleksi · 3-Sonsuz mini labirent · 4-Simon
    (diziyi tekrarla) · 5-Emoji hafıza eşleştirme · 6-Serbest karalama
    tuvali · 7-Mini yılan · 8-Top sektirme · 9-Piksel boyama ·
    10-Kelime avı (harf ızgarası) · 11-Hızlı işlem kartları ·
    12-Engelden atlama koşusu.
- Takım modu değerlendirmesi: Her yeni oyunda, mekaniğin ikili/takımlı
  çalışmaya uygun olup olmadığı geliştirme sırasında DEĞERLENDİRİLİR.
  Uygunsa "Takım Modu" eklenir, uygun değilse README'ye tek cümlelik
  gerekçe yazılır. Takım modu standardı:
  * Öğrenciye görünen oda kodu YOKTUR. Öğretmen panelinden takım modu
    başlatılır; sunucu öğrencileri otomatik ikişerli (veya öğretmenin
    seçtiği boyutta) takımlara ayırır, öğretmen eşleşmeleri elle
    değiştirebilir ve "Karıştır" diyebilir. Takımlar sunucu tarafında
    Socket.io odaları olarak kurulur.
  * Takım kurulunca öğrenciler kısa bir "takım hazırlığı" ekranı görür:
    hazır eğlenceli isim önerilerinden seçerek veya yazarak takım adı,
    renk paletinden takım rengi belirlerler (eşler birlikte karar verir,
    ilk onaylanan geçerli olur; uygunsuz isimleri öğretmen panelden
    değiştirebilir). Takım rengi skor tablosuna ve öğrenci ekranına
    yansır.
  * Takım içi durum paylaşımı canlıdır (birinin hamlesi eşinde anında
    görünür); puan takım adına yazılır ve tüm üyelere eşit yansır; kopan
    üye geri gelince aynı takıma döner; soru iptali ve manuel puan
    düzeltme takım bazında çalışır.

## Yarış modu skor deneyimi (yarış formatlı tüm oyunlarda ZORUNLU)
- Puanlama: temel puan + hız bonusu (erken doğru cevap daha çok kazanır)
  + seri çarpanı (üst üste doğrularda artan bonus, ekranda büyüyen 🔥
  simgesi; yanlışta seri sıfırlanır). Hesap daima sunucuda yapılır.
- Soru arası sıralama ekranı (Kahoot ritmi): her sorudan sonra 3-5
  saniyelik sonuç sahnesi:
  * Önce kişisel sonuç: doğru/yanlış animasyonu, kazanılan puan sayaç
    animasyonuyla artar, sıra değişimi okla gösterilir ("▲ 2 sıra
    yükseldin!").
  * Ardından İLK 3/5 podyumu herkese gösterilir (isim + puan, gerilim
    için alttan üste sırayla belirir). İlk 5 dışındaki öğrenci kendi
    sırasını YALNIZ kendi ekranında görür ("Sıran: 9/14"); tam liste
    hiçbir öğrenci ekranında yayınlanmaz.
  * Her öğrenci bir üstündekiyle puan farkını görür ("Öndeki oyuncuya
    35 puan!") — kovalamaca hissi verir, kimseyi aşağıya bakmaya zorlamaz.
- Geri bildirim sözleri: Cevap sonrası kişisel sonuç ekranında duruma
  özel, SICAK ve çeşitli Türkçe cümleler gösterilir; her durum için en
  az 8 cümlelik havuzdan rastgele seçilir (üst üste aynı cümle gelmez).
  Durumlar: doğru ("Harikasın! 🎉", "Tam isabet! 🎯"), hızlı doğru
  ("Şimşek gibisin! ⚡"), seri devam ("🔥 3'te 3! Bu seri yanıyor!"),
  seri bozuldu ("Seri bitti ama sen bitmedin! 💪"), yanlış ("Olsun,
  sıradakini yakalarsın! 🌱", "İyi denemeydi, devam! 🚀"), sıra yükseldi
  ("2 sıra birden! 📈"). Yanlış cevap cümleleri asla alaycı veya
  utandırıcı olamaz; kısa, cesaretlendirici ve çocuk dostudur.
- Final podyumu: oyun sonunda ilk 3 için sahneli kapanış (3-2-1 sırayla,
  konfeti + ses). Diğerleri kendi ekranında kişisel özetini görür: sırası,
  toplam puanı, en uzun serisi ve kazandığı rozetler.
- Rozetler (puandan bağımsız onur ödülleri, kapanışta dağıtılır):
  🚀 En Hızlı Parmak (en hızlı doğru) · 🔥 Seri Ustası (en uzun seri) ·
  📈 Yükseliş Yıldızı (en çok sıra kazanan) · 🎯 Keskin Nişancı (en
  yüksek doğruluk). Amaç: podyuma giremeyenlerin de sahnelenebilmesi.
- Sıralama gösterim akışı (öğretmen kontrollü, üç aşamalı):
  1) HAZIRLIK: Öğretmen panelden "Sıralamayı Göster" sürecini başlatır
     ve bir çekilme süresi seçer (5 / 10 / 20 / 30 sn). Tüm öğrenci
     ekranlarında sıralama bekleme ekranı açılır: "📊 Sıralamalar
     birazdan ekranına gelecek" + geri sayım + büyük bir "Sıralamamı
     görmek istemiyorum 🙈" düğmesi.
  2) ONAY: Süre bitince öğretmen panelinde kaç öğrencinin çekildiği
     görünür ve "Gönder" onay düğmesi belirir; sıralamalar ancak
     öğretmen onaylayınca yayınlanır (otomatik gönderilmez).
  3) GÖSTERİM: Çekilmeyen her öğrenci KENDİ ayrıntısını görür: sırası,
     puanı, bir üstüyle farkı, serisi. Çekilen öğrenci nötr bir ekran
     görür ("Skorun hazır, istediğinde bakabilirsin") ve dilerse
     "Göster" diyerek fikrini değiştirebilir; kimin çekildiği diğer
     öğrencilere hiçbir şekilde belli edilmez.
- Tam liste modu (aynı akışın içinde, öğretmen seçimiyle): Öğretmen
  "Gönder" onayından önce liste kapsamını ve isim modunu seçer:
  * Kapsam: "Yalnız kendi ayrıntısı" (varsayılan) veya "Tam liste".
  * İsim modu (tam listede): "İsimler Açık" (herkes isimli tam listeyi
    görür) veya "İsimler Gizli" (liste anonim gelir: yalnız sıra
    numaraları ve puanlar; her öğrencinin kendi satırı yalnız kendi
    ekranında isimli ve vurguludur).
  * Çekilme tercihi tam listede de geçerlidir: çekilen öğrencinin adı
    isimli listede "🎭" olarak maskelenir, sıra yeri korunur.
- "Sıralamayı Gizle" düğmesi ayrıca durur: o tur podyum sahnesi dahil
  hiçbir sıralama gösterilmez (p/e veya hassas günler için).
- Sıralama hiçbir görünümde zorluk katmanını ele vermez (Zorluk
  gizliliği bölümü geçerlidir).

## CHC hizalaması (yeni projelerde ZORUNLU)
- Her oyun, CHC (Cattell-Horn-Carroll) kuramının geniş yetenek
  alanlarından BİR birincil ve en fazla İKİ ikincil alanı hedefler ve
  bunu README'de gerekçesiyle beyan eder. Kullanılan kısaltmalar:
  Gf (akıcı akıl yürütme) · Gv (görsel-uzamsal işleme) · Gq (nicel
  bilgi/akıl yürütme) · Gsm (kısa süreli/çalışma belleği) · Gs (işlem
  hızı) · Gc (kristalize/sözel bilgi) · Glr (uzun süreli bellekten
  geri getirme).
- data dosyalarındaki her görev/seviye "chc" alanıyla etiketlenir
  (ör. "chc": ["Gf","Gs"]). CHC bilgisi panelde AÇIKTA DURMAZ; yalnız
  "Etkinlik Bilgisi" modalinin CHC sekmesinde yer alır (aşağıdaki
  Etkinlik bilgi modali bölümüne bak).
- CHC etiketleri ÖĞRENCİ ekranında hiçbir yerde gösterilmez (zorluk
  gizliliğiyle aynı ilke: pedagojik iskelet öğretmene görünür,
  öğrenciye oyun görünür).
- Tasarım dengesi: hız turları Gs'yi, not/hafıza öğeleri Gsm'yi,
  açıklama isteyen yıldızlı görevler Gf derinliğini bilinçli hedefler;
  oyunun eğlence öğeleri hedef alanların önüne geçmez.

## Üstün yetenekli farklılaştırması (M3'ten itibaren ZORUNLU)
- Kişi bazlı seviye atama: Varsayılan, öğretmenin seçtiği grup
  seviyesidir; ancak öğretmen panelinde her öğrencinin satırından o
  öğrenciye FARKLI bir zorluk katmanı atanabilir (ör. grup c-1'de
  oynarken bir öğrenciye c-2 verilebilir). Atama tur ortasında değil,
  bir sonraki soru/bulmacadan itibaren geçerli olur.
- Tavansız yol: Erken bitiren öğrenci asla boş beklemez; otomatik olarak
  bir üst zorlukta yeni içerik alır ("sonsuz mod" tüm oyunlarda geçerli
  ilkedir). Bekleme mini oyunu, ancak üst içerik de bittiğinde devreye
  girer.
- Yıldızlı derinlik görevleri: Uygun oyunlarda, hız değil AÇIKLAMA
  isteyen bonus görevler bulunur ("Bu bulmacanın neden tek çözümü var?",
  "Stratejini bir cümleyle yaz"). Cevaplar öğretmen panelinde listelenir;
  puan yerine rozet kazandırır.

## Ölçme ve veri standardı (TÜM OYUNLARDA ZORUNLU)
- Olay kaydı: Her cevap/görev için sunucu, TÜM OYUNLARDA BİREBİR AYNI
  şemayla kayıt tutar:
  zaman (ISO), oyun, set_veya_paket, grup, ogrenci_kod, gorev_id,
  kategori, chc, zorluk, sonuc (dogru/yanlis/atlandi), sure_sn,
  deneme, ipucu_kullanildi. Sütun adları asla değiştirilemez —
  oyunlar arası birleştirilebilirlik (ve akademik analiz) buna bağlıdır.
- Takma ad (pseudonym): Kayıtlarda öğrencinin ADI değil KODU yazılır
  (ör. E-07). İsim↔kod eşlemesi yalnız öğretmen panelinde tutulur ve
  görünür; öğrenci ilk girişinde koduna otomatik bağlanır. CSV dışa
  aktarımında öğretmen "isimli" (veli raporu için) veya "kodlu"
  (araştırma için) seçer.
- CSV dışa aktarım: Oturum sonunda tek tık; Render diski kalıcı
  olmadığından veri bellekte tutulur ve ders bitiminde "raporu indir"
  hatırlatması gösterilir. Dosya adı standardı:
  <oyun>_<grup>_<tarih>.csv
- Öğrenci Raporu görünümü: Panelde öğrenciye tıklanınca tek ekran:
  genel doğruluk yüzdesi, KATEGORİ bazlı doğruluk dökümü, ortalama
  süre, ulaşılan kademe/seri. "Yazdırılabilir rapor" düğmesi: A4, sade,
  veli diline uygun başlıklarla tek sayfalık öğrenci karnesi üretir
  (yazdır/PDF). Önceki oturum CSV'si içe aktarılırsa aynı ekranda
  "geçen oturuma göre değişim" satırı görünür.
- Toplu indirme: CSV her zaman oturumdaki TÜM öğrencileri tek dosyada
  içerir. Ayrıca panelde "Tüm Karneleri İndir" düğmesi bulunur: sınıftaki
  her öğrencinin karnesini, öğrenci başına bir A4 sayfa olacak biçimde
  TEK yazdırılabilir belgede üretir (veli toplantısı öncesi tek tıkla
  tüm evrak hazır olur).
- Bu verilerin hiçbiri öğrenci ekranında görünmez; zorluk gizliliği
  ve sıralama kuralları aynen sürer.

## Etkinlik bilgi modali ve veli özeti (TÜM OYUNLARDA ZORUNLU)
- Öğretmen panelinin sağ üst köşesinde göze batmayan bir "ℹ️ Etkinlik
  Bilgisi" düğmesi bulunur; tıklanınca ÜÇ SEKMELİ bir modal açılır.
  Günlük akışta hiçbir sekme kendiliğinden görünmez; bilgi yalnız
  istenince gelir. Sekmeler:
  * KAZANIMLAR: Bu etkinliğin hedeflediği 3-4 maddelik sade kazanım /
    geliştirilen beceri listesi ("Örüntü kuralını keşfeder", "Eleme
    yaparak çıkarımda bulunur" gibi). Kaynak: proje kökündeki
    ETKINLIK_BILGI.json dosyasının "kazanimlar" alanı.
  * CHC: Birincil ve ikincil CHC alanları, birer cümlelik gerekçeyle.
    Kaynak: aynı dosyanın "chc" alanı.
  * VELİ ÖZETİ: Veli toplantısında okunabilecek, eğitim jargonu
    içermeyen 2-3 cümlelik sıcak bir anlatım: "Bu hafta çocuklarımızla
    ... çalıştık; bu etkinlik ... becerisini geliştirir; evde ...
    diye sorabilirsiniz." Yanında tek tıkla "Kopyala" düğmesi (WhatsApp
    veli grubuna yapıştırmak için). Kaynak: aynı dosyanın "veli_ozeti"
    alanı.
- Her proje kökünde ETKINLIK_BILGI.json bulunur: { kazanimlar: [...],
  chc: { birincil, ikincil, gerekce }, veli_ozeti: "..." }. Aynı içerik,
  uygulama ÇALIŞTIRILMADAN okunabilsin diye ETKINLIK_BILGI.md adlı düz
  bir dosyada da depoda durur (kazanımlar + CHC + veli özeti bir arada;
  diskten veya GitHub'dan doğrudan açılıp okunur/yazdırılır).
- Set tabanlı oyunlarda (KHLike gibi) bu bilgiler SET BAŞINA tutulur:
  her set JSON'ına kazanimlar ve veli_ozeti alanları eklenir; modal,
  seçili sete göre içerik gösterir.
- Öğrenci ekranında bu modal ve içerikleri hiçbir biçimde görünmez.

## Zorluk gizliliği (TÜM OYUNLARDA ZORUNLU)
- Zorluk seviyeleri öğrenci ekranında ASLA gösterilmez: "kolay/zor",
  "seviye 2", "e-1 / c-2" gibi etiketler, kademe adları veya zorluk
  simgeleri öğrenci arayüzünün hiçbir yerinde (soru ekranı, bekleme
  ekranı, skor tablosu, sonuç ekranı) yer almaz.
- Katman kodları (e-1, c-2 vb.) yalnız data dosyalarında ve öğretmen
  panelinde yaşar. Öğrenciler birbirlerinin hangi zorlukta oynadığını
  hiçbir ekrandan çıkaramaz; skor tablosu zorluk farkını ele vermez.
- Sunucudan öğrenci istemcisine giden veri paketlerinde zorluk alanı
  bulunmaz (yalnız bulmacanın kendisi gider) — teknik meraklı bir
  öğrencinin tarayıcı konsolundan seviyesini görmesi de mümkün olmaz.

## İçerik ayrımı
- Sorular, seviyeler, bulmaca tanımları ASLA koda gömülmez; /data altında
  JSON olarak tutulur. JSON şemasını dosya başında yorumla belgele
  (JSON yorum desteklemediği için şemayı README.md'ye yaz).
- Her içerik dosyasında "grup" alanı bulunur: "e", "i", "c" (gerekirse "p").
  Öğretmen panelinden grup seçilince yalnız o grubun içeriği yüklenir.

## Arayüz
- Dil: Türkçe. Ton: sıcak, oyunlaştırılmış, emoji kullanımı serbest.
- Renk paleti SERBEST ama YAŞ GRUBUNA UYGUN ve CANLI olmalıdır; soluk,
  kasvetli, "kurumsal" paletler (kahverengi-beyaz, gri-bej vb.) çocuk
  oyunlarında YASAKTIR. Yaş katmanları:
  * p/e: parlak, neşeli, sıcak renkler; büyük yuvarlak öğeler, sevimli
    emoji/maskot kullanımı.
  * i: enerjik ve doygun ama çocuksu olmayan tonlar.
  * c: modern, oyunsu-havalı bir dil (koyu zemin + canlı vurgu renkleri
    olabilir); asla sıkıcı ofis görünümü değil.
- Animasyon ve ses (öğrenci ekranlarında ZORUNLU temel özellik):
  * Giriş ekranı dahil önemli anlarda küçük, kısa animasyonlar: karşılama
    animasyonu, doğru cevapta kutlama (konfeti/yıldız), tur geçişlerinde
    yumuşak geçiş efekti, sıralama değişiminde hareket.
  * Giriş/lobi ekranında arka planda hafif bir ORTAM ANİMASYONU zorunludur:
    canvas ile süzülen partiküller, yüzen tema öğeleri (yıldız, balon,
    sembol vb.) — düşük yoğunluk, yavaş hareket, CPU dostu, temaya uygun.
    Aynı ambiyans bekleme ve skor ekranlarında da kullanılabilir.
  * SORU/OYUN ekranında ise arka plan animasyonu YOKTUR; oyun sırasında
    animasyonlar yalnız GERİ BİLDİRİM ve GEÇİŞ anlarında oynar (dikkat
    dağıtmasın). prefers-reduced-motion ayarına saygı gösterilir.
  * Kısa ve yumuşak ses efektleri: katılım "pop" sesi, doğru/yanlış
    tonları, tur başlama sesi. Web Audio API ile kod içinde üretilebilir
    veya küçük dosyalar kullanılabilir; ses varsayılan olarak AÇIK ama
    düşük seviyede başlar ve her öğrenci ekranında tek dokunuşla
    kapatılabilir (🔇 düğmesi, tercih hatırlanır).
- Öğretmen paneli düğme renk kodu (tüm oyunlarda TUTARLI ve ZORUNLU):
  * Başlat / Devam: yeşil · Duraklat: sarı · Turu/Soruyu bitir ve
    geçersiz kıl: kırmızı · Sıfırla ve yıkıcı işlemler: kırmızı, üstelik
    onay sorusuyla · Bilgi/gezinme düğmeleri: mavi/gri.
  * Düğmelerde renkle birlikte ikon ve metin de bulunur (yalnız renkle
    ayrım yapılmaz); yıkıcı düğmeler diğerlerinden uzağa yerleştirilir.
- Göz konforu kuralları (paletten bağımsız, zorunlu):
  * Yüksek kontrast: metin/zemin kontrastı en az WCAG AA düzeyinde;
    açık zeminde koyu metin tercih edilir.
  * Neon, aşırı doygun veya titreşen renk kombinasyonlarından kaçın;
    yumuşak, pastel veya dengeli tonlar kullan.
  * Bilgi asla yalnız renkle verilmez (renk + ikon/desen/etiket birlikte);
    renk körü öğrenciler gözetilir.
  * Sade yerleşim: ekranda aynı anda tek odak; gereksiz süsleme,
    kalabalık panel ve sürekli hareket eden dekor yok.
- Kullanım kolaylığı: Mobil ve tablet uyumlu, büyük dokunma hedefleri
  (en az 44px), okunaklı yazı boyutları (gövde metin 16px+), net ve
  kısa yönergeler. Font: Poppins veya benzeri okunaklı bir sans-serif.
- Doğru cevapta konfeti/kutlama animasyonu, yanlışta nazik geri bildirim.
  Sesler opsiyonel ve kapatılabilir.

## Kalite
- Tek dosyada 400 satırı geçen JS'i mantıklı modüllere böl.
- Sunucu, istemciden gelen her veriyi doğrular (cevap kontrolü daima
  sunucuda yapılır; istemcide cevap sızdırılmaz).
- console.log ile temel olay günlüğü tut (katılım, cevap, tur değişimi).
- README.md: kurulum, oyun akışı, JSON şeması, öğretmen kısayolları.